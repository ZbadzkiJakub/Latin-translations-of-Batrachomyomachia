Ranarum Murumque simul crudelia bella, 
quaeque super genibus descripsi carmina nuper, 
nunc canere atque omnes hominum uulgare per aures 
est animus: spirate, deae, sacrumque mouete 
ex Helicone chorum uocique inducite carmen. 
Nam non parua quidem fecere pericula Mures, 
horrida terrigenum imitati bella Gigantum. 
Talia mortales referunt primordia rixae. 
Muscipulae rapido fugiens discrimina cursu 
conceptamque sitim cupiens sedare propinquus  
mus posuit barbam stagno, dulcique liquore 
iam laetus, quum rana procul conspexit et inde 
garrula limnocharis tali sic uoce locuta est: 
«Qui sis? Unde ad aquas uenisti? Quiue parentes? 
Dic et uera refer, nec te mendacia tangant:  
nam si te nostro dignum narrabis amore, 
munera multa dabo, tibi quae monumenta relinquam 
hospitii et nostris mecum laetabere tectis. 
At tibi si nostri proles et nomina curae, 
rex ego quippe uocor Phisignatus inque palude  
nunc Ranis praesum perque omnia saecula regno, 
sumque fatus Peleo, qui quondam Hidromedusa 
littore in Occeani genuit connexus amore. 
Sed te conspicio robusto pectore et armis 
certe alios superare duces, tum corpore honesto.
Ergo age, continuo pande stirpemque genusque». 
Ad quem Psicarpax tali tunc uoce locutus: 
«Quid genus obscurum nulli cognoscere tentas? 
Nomine namque uocant omnes Psicarpaga Mures 
magnanimusque pater Troxartes dicitur esse,  
Lichomeleque mihi genitrix, quae sanguine creta 
Phternotrocti olim sceptris regnoque superbi. 
Haec postquam genuit, me cum mortalibus una 
nutriit atque cibum posuit ficusque nucesque. 
Quonam igitur pacto nostro iungeris amori,  
quum certe nobis natura aliena genusque? 
Tu uitam in stagno ducis, mihi rodere cura est 
et panem mollem tenerasque e farre placentas, 
haec tacitus quoniam suspensis tollo canistris, 
quodque iecur certe tunica uelatur in alba,
quaeque solent homines uentri mandare uoraci.  
Non sane fugiunt pernae me frusta suillae, 
caseus et dulci nuper de lacte coactus 
mellitaeque dapes, summis quae pabula diuis, 
lauta hominum quicquid demum conuiuia poscunt  
et quaecunque cocci patinis condita reponunt 
nos soliti mures arguto rodere dente. 
Nec strepitum belli fugio, sed semper in armis 
ante alios primus medio dux agmine uersor. 
Non hominem timeo quam magnum corpus habentem,  
sed lectum ingressus summos digitosque momordi 
et calcem strinxi, nec tum dolor affuit illi; 
nec facimus somnum placido discedere morsu. 
Sed duo praecipue quae sunt animalia terris, 
muscipulam miluumque, tremo portantia luctum  
et tristem laqueum nobis lachrymabile fatum. 
Muscipulam imprimis timeo, quae saepe fugacem 
ingressumque cauum letali deuocat astu. 
Nec rafanas rodo praegnansue cucurbita nobis 
nec betae uirides, uiridis nec brassica gratus  
est cibus, haud apio nimium delector amaro: 
talis nanque cibus uobis solet esse sub undis». 
Ad quae subridens sic contra est rana locuta: 
«Certe, hospes, nimium, nimium te tollis in altum. 
Multa etiam Ranis stagno terraque supersunt:  
nam uictum ancipitem nobis Saturnius ipse 
et terra saltare dedit, tum corpus in undis
occidere, ut laetae uita uiuamus utraque; 
quod si scire uelis, facile est tibi noscere cuncta, 
si nostrum ascendas dorsum nodoque tenaci  
constringas collum, ne delabaris in undas; 
sed possis laetus domibus succedere nostris». 
Dixerat haec tergumque dedit; conscendit at ille 
extemplo manibusque ambabus colla reuinxit. 
Gaudet aquis primum, gaudet portuque propinquo  
et gaudet liquidas illam sic illa nare per undas. 
Humida sed postquam sentit sua corpora fluctu, 
heu, miseram faciem lachrymis perfudit et illum 
poenitet, immeritos uellitque dolore capillos. 
Tum pedibus stringit uentrem, timet ipse, timore  
ingemit et pauidum turbant discrimina pectus 
et caudam liquidis ceu remum traxit in undis. 
Tum multum lachrymans, madefactus corpore toto, 
numina cuncta simul precibus uotisque uocauit, 
vt tandem optatam liceat sibi tangere terram.  
Non sic portabat taurus sibi pondus amatum, 
fluctibus Europam uexit quum in littore Cretae, 
vt rana attollens pallentia corpora fluctu 
tergore supposito muri sua tecta petebat. 
Quum subito, horrendum uisu, uidere per undas  
hidrum fatiferum tollentem colla sub auras, 
quem simul aspexit gelido tum pectore rana, 
corpora, dum cuperet uitare pericula tanta, 
qui fuerat stagno misere periturus in illo, 
immemor, heu, socii trepidantia mersit in undis.  
Ille simul sese cernit uectore relictum, 
palluit et miserum cecidit resupinus in aequor 
compressitque manus, gemitu miserandus et omne 
compleuit stagnum tentatque euadere mortem, 
ter summersus aquis liquidis, ter mersus in undis  
calcitrat et superas redit moriturus in auras: 
nanque humore graues ducebant pondere setae. 
Irrita sed postquam sensit conamina fato, 
iam medio fundit tales ex ore querelas: 
«Et caelare deos, Phisignate, talia facta  
sperasti, miserum quum me ceu uertice montis 
voluisti. Stagnum leui de corpore in altum, 
perfide, non terris ausus contendere contra:
nam neque luctando melior, nec tollere plantas 
doctior, aut tandem palmis connectere palmas;  
arte mala captum sed me, timidissime rerum, 
proicis in fluctum: cernit deus omnia uindex, 
nanque dabis poenas meritis pro talibus et iam 
videris armatos horrendo ex agmine Mures». 
His animam dictis spirantem uidit in illis  
Lichopinax, ripis stagni qui forte sedebat; 
Muribus exululans, facinusque scelusque reportat, 
quos, postquam audierant mortem, grauis impulit ira. 
Nec mora, continuo Murum genus omne superbum 
Troxarti miseri ad regia tecta uocari  
praecipiunt, primum cum sol lustrauerit orbem; 
nanque erat ille pater Psicharpagos arte perempti, 
infoelix stagno stabat qui, corpus inane, 
nec dum et molles ualuit contingere ripas, 
sed miser, ah, media nabat resupinus in unda.  
Illi precipites radiare ut lumine montes 
aspiciunt, summi petiere ad palacia regis; 
iamque tacent, leto nati cum percitus ira 
surgit et has fundit Troxartes pectore uoces: 
«Solus ego, o socii, Ranis immania passus,  
his tamen aspicio iamdudum fata parari. 
Tres ipse infoelix genui miserabile natos 
atque orbum totidem nati liquere parentem: 
muscipula primum laniauit, nanque retortis 
vnguibus arripuit traxitque foramine curuo;  
ast alii immites homines mala fata tulere, 
lignea dum miram factam inuenere per artem, 
quae laqueum appellant, horrenda pericula Murum; 
tertia restabat nobis carissima proles 
solamen, fuerat solus mihi nanque relictus:  
hunc freta imperio miserum mala rana peremit. 
Nunc agite, ornantes uariis iam corpora in armis: 
agmine terribili Ranarum tecta petamus». 
Dixerat et cunctos animos exciuit ad arma. 
Tum cupidus belli Mauors haec agmina cingit:  
cruribus imprimis ocreas posuere fabales, 
namque fabas noctem uirides rosere per illam 
innumeras, quarum tum tegmina tota retexunt, 
sic tenues tunice belli uertuntur in usum; 
ardentem clipeum tenui ex umbone lucernae  
efficiunt, placuit thoracas nectere tergo
muscipulae, huic etenim pellem traxere per artem; 
atque acus est illis claro mucrone refulgens 
hasta, opus horrendum Martis; neu cetera desint: 
dura nucum capiti posuerunt tegmina cuncti.  
Iam stabant Mures instructi talibus armis. 
Auditu subito, quum Ranae percitae ab altis 
egrediuntur aquis, nec non coguntur in unum 
in mediumque grauis petitur sententia pugnae; 
dumque animi partes belli uersantur in omnes,  
ecce fatus magni Tirogliphi sanguine quondam 
Chitrobates praeco, manibus qui sceptra gerebat, 
talibus adueniens indixit funera belli: 
«Me, Ranae, Mures uobis misere minantes 
terribili pugna, iamiam rapiatis ut arma;  
nam Phisicarpaga aquis misere uidere peremptum, 
dextera quem uestri regis mactauit; at omnes 
robore quae stagnis praestatis, sumite pugnam!». 
Sic fatus, sermo Ranarum uenit ad aures 
illarumque animos turbauit, iamque superbae  
succensent regi; quis tum Phisignatus insit: 
«Nec murem leto dedimus, nec morte perire 
vidimus; at certe stagno dum ludit in alto 
demens et nando Ranas miratus in ipso 
mergitur, et liquidis uitam spirauit in undis.  
Nunc ultro insontem accusant: sed quae uia Mures 
perdere fallaces possit, iam quaerite cunctae! 
Nostra tamen quae sit sententia discite belli: 
vna omnes animis ripa sedeamus in illa 
praecipiti, uariis inclusae corpora in armis,  
vt, cum praerapido uenient ex agmine Mures 
moxque ruent, ipsos galeis rapiamus, et altum 
omnibus in stagnum uoluamus protinus armis. 
Sic certe ignari nandi morientur et illi, 
et Murum nobis ponentur clara trophaea».  
Dixerat atque omnes Ranas innexuit armis 
vndique: nam foliis maluarum crura recingunt, 
hinc aptant uiridi beta thoracas et inde 
caulibus ingentes clypeos, fuit omnibus hasta 
longior in manibus praeacuta, cuspide iuncus,  
pro galeaque ipsis uelabat coclea frontem. 
Sic ripa instructus stabat tum exercitus alta, 
crispabantque hastas, animis complentur. Et omnes
Iupiter at claro superos mox cogit Olimpo:
tum bellum ostendit pugnatoresque feroces  
innumeros longaque manu cum tela gerentes, 
vt Ranae Muresque fremant, uideantur ut illi 
Centauris similes similesque Gigantibus illae. 
«Qui faueat Murum genti Ranisque superbis? 
– quaeritur, et placidis affatur Pallada dictis –  
Auxilium latura tuis ad proelia tende 
Muribus, o nata: nanque omni tempore sacro 
exultant templo ludentque altaribus omnes 
nidore atque hilares sacris laetantur adesis». 
Dixerat; hunc contra sic est affata Minerua:  
«O genitor, nec si fusos fractosque uiderem, 
Muribus auxilium ferrem: nam numina nostra 
laesere et positas templis rosere coronas. 
Haud opus exhaustos oleo nunc dicere lychnos, 
sed magis atque magis mentem animumque remordet  
quod nuper factam tenui de stamine pallam 
assiduoque opere intextam, pulcherrima uisu 
quae fuit et nostra multum spectabilis arte, 
rosere et laceram liquere foramine multo; 
quin etiam infoelix alieno stamine texta  
et poscat foenus superis, res horrida diuis. 
Haud tamen est animo Ranarum iungere genti 
auxilia, instabili semper cum mente pererrent: 
nanque olim horrisona quum iam defessa labore 
venissem pugna noctuque resoluere membra  
optassem, tristi complerunt aethera luctu 
protinus, haud tantumque spacii locique dedere, 
vt possem dulci usque claudere lumina somno, 
sed noctem insomnis duxi capitique grauato, 
donec iam gallus submisit in aera cantum.  
Nunc, superi, pugnent nostris sine uiribus illi, 
neue aliquis gladio corpus neu uulneret hasta 
membraque caelestum telo stringantur acuto: 
nam nulla audaces superum reuerentia tangit, 
nec trepidant bello nobis occurrere diuis.  
Ergo omnes laeti pugnam spectemus ab alto». 
Dixerat, ast alii fremuerunt aethere diui, 
una omnes hylares subito coguntur; et ecce 
praecones ueniunt belli iam signa ferentes, 
tunc tuba quae manibus culicis portata canori  
increpuit pugnae sonitum, tum maximus alto 
Iupiter intonuit belli portenta futuri.
Hypsebeas primus Lichonora percutit hasta 
ante alios stantem atque alto clamore minantem, 
per mediumque iecur uentrem penetrauit ad imum:  
voluitur ad terram mollesque in puluere crines 
foedat et arma simul sonitum fecere cadenti. 
Post hunc Troglodices iaculo Peliona fixit, 
traicit et telo pectus: cadit ille animusque 
euolat et nigra clauduntur lumina morte.  
Seucletus ast animam subito abstulit Embasichitro, 
hinc Poliphoni uentrem transuerberat hasta 
Artophagus: ruit ille uolatque e corpore uita; 
quem simul aspexit pereuntem, substulit ingens 
Limnocharis saxum, magnis quod uiribus actum  
Trogloditis collum duri perfregit; at ille 
corruit extemploque oculos clausere tenebrae. 
Parte alia claram Lichenor dirigit hastam 
illius in uentrem certoque in uulnere fixit. 
Crambobatus fugiens, ripis se deicit altis 
non tamen in stagno tutus, sed percutit illum 
Lichenor: cadit ille miser, tum sanguine leues 
purpureo pertingit aquas et littora iuxta 
tenditur et summa iacuit sublimis in unda. 
Tirogliphon ripis Limnesius excipit hasta,  
Phternogliphon spectans Calaminthes, territus altum 
desilit in stagnum fugiens, clypeumque rigentem 
proicit; at regem surgens Hydrocharis urget 
Phternophagon saxo: namque illi percutit altum 
sinciput, et cerebrum patulis de naribus omne  
liquitur et fuso turpatur sanguine terra. 
Lichopinax perimit praestantem Borboraphontem 
atque ruens hasta corpus transfixit: at ille 
concidit et tenebris oculi uelantur ab ortis. 
Prassophagus spectans currit, pedibusque cadauer  
protrahit et stagno miserum quoque condidit alto. 
At tum Psicharpax socios non passus inultos 
Pelusiique iecur medium traiecit et aluum: 
illius ante oculos cecidit uitamque reliquit. 
Extemplo aspiciens hausit de puluere limum  
Philobates quantumque luti comprendere pugnis 
eualuit, tantum summis cum uiribus actum 
illius in frontem torsit faciemque maligno 
inuoluit limo, tum caecum pene reliquit. 
Admouet ille manum terrae et quod forte iacebat,
sustulit immensum saxum, quo perculit illum 
cruribus ac surram dextram perfregit; at ille 
concidit et media iacuit resupinus arena. 
Craugasides uenit auxilio commotus in illum, 
uerberat et uentrem medium totumque recondit  
iuncum, quem manibus gestabat, cuspide acuta, 
dumque hastam recipit, funduntur uiscera ferro. 
Sicophagus ripis uisu conterritus amnis 
claudicat et bello fugiens, fossaque profunda 
desilit et durum tentat depellere fatum;  
extremumque pedem Troxartes uulnerat hasta, 
qui Gnatum morti dederat, tum rursus in illum 
irruit et nigrum temptat dimittere ad horcum. 
Tum quidam Mures inter bellator et audax, 
Artepibuli claro de sanguine natus  
qui fuerat gentemque suam superauerat armis, 
nomine quenque uocant Meridarpaga, iamque ferocem 
aequabat Martem, quanquam sit iunior annis, 
hic animo exultans pro stagno constitit alto. 
Tunc hominum diuumque pater sublimis Olimpo  
prospicit et fusas miseratus pectore Ranas 
cesariem quassat talique hinc uoce locutus: 
«Proh, superi, quae mira oculis spectacula cerno! 
Terrorem ingentem uideo, Meridarpaga in undis: 
perdere iam Ranas ardet. Nunc potius omnes  
Pallada mutamus bello Martemque ferocem, 
qui quauis fortem cogantur absistere pugnam». 
Dixerat. Hunc contra Mauors sic uoce secutus: 
«Nec, noster genitor, uires nec Palladis arma 
sufficiunt Ranis miseris. Ipse aegida fortem  
concute, qua saeuo bello Titania proles 
murmure cum magno cecidit saeuique Gigantes». 
Dixerat. Ille manu candentia fulmina sumit 
et tonitru ingenti totum concussit Olimpum 
vibratumque manu fulmen contorsit; at illud  
euolat extemplo, tum Mures territat omnes; 
haud tamen absistit pugna, sed tollere Ranas 
ardent atque omnes illarum perdere gentes. 
Sed pater omnipotens Ranas miseratus ab alto 
auxilium extemplo misit Muresque fugauit:  
nam genus aduentat blesum rostroque recuruo, 
oblique ingrediens oculosque in pectore fixos, 
tergore cum duro dorsumque in cute rigescit, 
obtortos oculos frenataque contulit ora, 
hos homines perhibent horrendo nomine cancros
bicipites, octo pedibus manibusque carentes: 
qui Murum subito caudasque pedesque manusque 
morsibus infingunt, hastae flectuntur in ipsis. 
Deseruere locum Mures pronique timore 
corripuere fugam: sub terras ibat Olimpo  
Phoebo, quum tanti cessit discordia belli.

